A fenttartóváltással kapcsolatos további információkért kérjük kattintson IDE.Szemet gyönyörködtető fotósorozatot tárt fel Izlandról a 2022-es Kutatók Éjszakájának egyik kiállítása. Szeptember 30-án, a Juhász Gyula Pedagógusképző Kar, Boldogasszony sugárúti épületének egy szűk folyosója falain, huszonhat fénykép várta az érdeklődő szempárokat, hogy betekintést nyújtson Dr. Karancsi Zoltán, geográfus felfedezőtúrájába. A fotókiállítás megnyitója után a látogatók egy rövid, ismeretterjesztő előadás köré építve, közösen járhatták végig az utazás állomásait. Fedor Fanni beszámolója.Dr. Karancsi Zoltán, a Szegedi Tudományegyetem Juhász Gyula Pedagógusképző Kar Testnevelési és Sporttudományi Intézetének Rekreáció és Edzéstudományi Tanszékének docense. Kutatója az antropogén geomorfológiának, a tájökológiának, a geo- és ökoturizmusnak, valamint a táj- és környezetesztétikának. Több mint 120 publikáció szerzője, tagja a Környezetesztétikai és klímaadaptációs Kutatócsoportnak, a Magyar Földrajzi Társaságnak, a Magyar Tudományos Akadémia köztestületének, valamint a nemzetközi ProGeo Egyesület magyar tagozatának. 2014 óta az MTA SZAB Földtudományi munkabizottságának elnöke. Kutatásaival párhuzamosan felfedezőtúrákat szervez és fényképezőgépével járja azokat, a különleges helyeket, ahol még ma is a természet az úr. Járt már többek között Észak-Norvégiában, Máltán, az amerikai vadnyugat nemzeti parkjaiban, Grúziában és Alaszkában. Utazásai során szerzett élményeit fotókiállításokon, és a hozzájuk kapcsolódó előadásokon keresztül mutatja be, melyekből a résztvevők megismerhetik az adott terület változatos tájait, természeti formáit és élővilágát. Emellett tudomást szerezhetnek az ezek kialakulásában szerepet játszó folyamatokról és a kincseket elpusztító fenyegetésekről is. Dr. Karancsi Zoltán az idei Kutatók Éjszakáján Izlandot mutatta be, amely elmondása szerint egy már nagyon régóta dédelgetett, bakancslistás úticélja volt. A sziget Földünk legfiatalabb területe, és a mai napig állandó átalakulásban van, köszönhetően a lemezmozgásokhoz kapcsolódó, aktív vulkáni és utóvulkáni tevékenységnek. Éppen ezért a terület tele van különleges természetföldrajzi látványosságokkal, a vulkáni, illetve a jég által kialakított formakincsekkel, valamint csodaszép vízesésekkel. A kiállítás méltán kapta az Izland a tűz és jég földje címet. A májusi utazás során készült fényképekből nehéz volt válogatni, a szerző azonban igyekezett minden olyan látványosságnak helyet adni a tárlatban, ami jól jellemzi Izlandot. A természeti különlegességek mellett megjelenik a képeken a szigetország Szeged méretű fővárosa, Reykjavik is. Az SZTE JGYPK docense felfedezőútjait általában alaposan előkészíti, jó részt kollégáival, vagy csoportban utazik. Izland látványa felejthetetlen élmény volt számára, és szerinte mindenkinek érdemes lenne legalább egyszer ellátogatnia a szigetre, még a nem túl kegyes időjárás ellenére is. Zárásképp elárulta: következő úticélja a norvégiai Lofoten-szigetek.SZTEinfo - Fedor FanniFotó: Bogár Johanna













