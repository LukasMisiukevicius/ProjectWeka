A fenttartóváltással kapcsolatos további információkért kérjük kattintson IDE.Az SZTE Pszichiátriai Klinika foglalkoztatói és művészetterápiás munkacsoportja szervezésében a Szegedi Tudományegyetem idén is csatlakozott a 12. Psychart24 országos művészeti maratonhoz. A szabad alkotást népszerűsítő esemény október 7-én, pénteken délben indult és egészen másnap délig várta a résztvevőket az SZTE József Attila Tanulmányi és Információs Központban.A Psychart24 című rendezvény célja, hogy a pszichiátriai betegek és az egészséges résztvevők közösen alkothassanak, ezzel megtapasztalva a közös, szabad alkotás örömét és enyhítve a betegek felé irányuló megbélyegzést. A festőmaraton antistigma üzenete, hogy a pszichiátriai betegek napjainkban is negatív megkülönböztetésen esnek át. Bizonyos diagnózisok megbélyegzőek lehetnek, például a kényszerbetegségek, az öngyilkossági hajlamok, a depresszió vagy a skizofrénia. Ezeket a betegségeket a társadalom napjainkban is szégyennel, furcsaság érzésével kezeli. A program célja, hogy bemutassa, mind egyenlők vagyunk és, hogy a fogyatékkal élő, outsider művészek minden előítélet nélkül alkothassanak egészséges profi és amatőr művészekkel együtt. Idén első alkalommal lehetősége nyílt az érdeklődőknek arra is, hogy kipróbálják a neurografika módszerét. Az esemény 2022. október 7-én délben kezdődött és 24 órán át várták az alkotni vágyókat.– A rendezvényt teljesen nyitottra terveztük, minden városlakó számára elérhető volt, aki a 18 életévét betöltötte. Az előző évek tapasztalatai alapján idén 20 liternél is több festékkel és 200-nál is több festővászonnal készültünk. A 2010-ben útjára indított mozgalom célkitűzése, hogy rávilágítson arra, hogy a mentális betegségben szenvedők és az átlag polgárok közötti különbségek minimálisak. Az SZTE SZAKK Pszichiátriai Klinikája 2017-ben másodikként csatlakozott a kezdeményezéshez, és azóta évente azon dolgozunk, hogy minél több emberhez elérjünk ezzel a mozgalommal – mondta Prof. Dr. Kálmán József, a Szegedi Tudományegyetem SZAKK Pszichiátriai Klinika vezetője.– A műhelyekben gyakran sokkal hozzáférhetőbbek a betegek. Kommunikációra és a türelem kifejlesztésére is alkalmas a közös festés. Nem kell művésznek lennünk ahhoz, hogy leüljünk és nekiálljunk festeni. Csak egyszerűen vegyünk a kezünkbe egy eszközt és álljunk neki korlátok nélkül. Az esemény önismereti kérdés, az alkotás maga egy nagyon összpontosított figyelem. Amikor a szemem, a kezem és a gondolataim összhangba kerülnek, az egy inspiráló állapot, egy jó érzés. Ezt érzi mindenki, aki eljön, ez mossa el a határokat, így válik a kreativitás szintjén mindenki egyformává. A művészetterápia kognitív működésünket mozgatja és segíti elő. A program abban segít, hogy szabadon képet alkossunk és lássuk, hogyan alkotunk. Amikor elképzeljük, hogy mit is festünk, ugyanaz a terület működik az agyunkban, mint amikor felszálluk a villamosra és elképzeljük, hogy hol fogunk leszállni – mondta Higyisáné Magyar Anikó művészetterapeuta, az SZTE SZAKK Pszichiátriai Klinika dolgozója. Hozzátette: a művészetnek nem csupán gyönyörködtető, önkifejező szerepe van, de a gyógyításban is használják készségfejlesztő és hangulat befolyásoló funkciója miatt.Az egyik résztvevő Merbe Richárd, a Szegedi Tudományegyetem biológia mesterszakos hallgatója elmondta: nagyon örül a kezdeményezésnek, mert jó lehetőség arra, hogy az alkotók ingyen tudjanak kibontakozni, és ki tudják adni magukból a feszültséget. – Egy művészeti irány kipróbálása és fejlesztése a semmiből nagyon nehéz, az esemény pedig nagy löketet ad ahhoz, hogy bele vágjon és kipróbálja magát az ember. Sokszor hallom, hogy nem tudok festeni, de én már hatodik alkalommal festek itt és nagyon élvezem – fogalmazott.A szegedi eseményt idén is nagy érdeklődés kísérte. Mintegy 130 résztvevő alkotott ezalatt a 24 óra alatt, akik között akadtak hallgatók, dolgozók és családok is. Jó hangulatú alkotásban volt része annak, aki kilátogatott, és számos nagyszerű festmény született. Az eseményen készült művekből zsűri választja ki a legjobbakat, ezeket vándorkiállításon mutatják majd be. Tavaly több, mint 180 kép készült Szegeden, ezeket a Fekete Házban állították ki. Később a művek „kalapács alá” kerülnek. Az árverésből befolyt összegből pedig a mentális betegeket segítő alapítványokat támogatják.SZTEinfo: Kovács Ádám Gábor, Purger DorotiFotó: Bogár Johanna, Molnár Dóra













