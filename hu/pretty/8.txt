A fenttartóváltással kapcsolatos további információkért kérjük kattintson IDE.Karikó Katalin és Drew Weissman, Uğur Şahin és Özlem Türeci, majd Eric Huang adott összefoglalót az mRNS vakcinák felfedezéséhez és fejlesztéséhez vezető útról 2022. október 6-án, Bostonban. A Harvard Medical School konferenciaközpontjának előadóterme zsúfolásig megtelt a Warren Alpert Alapítvány díjátadó szimpóziumára. Az előadóknak díszvacsorán adták át a Warren Alpert Foundation Prize elismerést. A vendégek között amerikai magyarok, a szegedi JATE egykori hallgatói is szívből köszöntötték és lelkesen ünnepelték a Bostonban is kitüntetett Karikó Katalint.„Az mRNS biológiájának átalakító felfedezései, annak gyógyászati célú módosítása és a COVID-19 vakcinák tervezése érdekében tett erőfeszítéseket” ismerte el a Warren Alpert Foundation és a Harvard Medical School (HMS)A két szervezet által kezelt Warren Alpert Foundation Prize 2022. évi díjazottjainak előadását nagy érdeklődés kísérte az amerikai magánegyetem bostoni orvosképző intézményének modern épületében.Testközelben a sztárkutatókŐszes professzorok és sudár egyetemisták egyaránt kíváncsian várták, hogy testközelből hallhassák a sztárkutatókat, akik előadásuk után kérdésekre is válaszoltak.A maszkot viselő résztvevők mindenkit emlékeztettek: az új típusú koronavírus a pandémia hullámainak a lecsendesülése után is jelen van és fertőzhet. Ugyanakkor mindenki felemelte a kezét, amikor a megjelenteket köszöntő George Q. Daley, a HMS dékánja megkérdezte: ki kapta meg az mRNS-alapú védőoltást.„Az mRNS fejlesztése terápiához” -ezzel a címmel tartott előadást Karikó Katalin. A szegedi József Attila Tudományegyetemen biológus diplomát és biokémikus doktori oklevelet szerző kutatónő a Harvardon is beleszőtte mondandójába, kikre – köztük több egykori JATE-s hallgatótársára, a Szegedi Biológiai Kutatóközpont-beli kollégájára – támaszkodhatott kitartó és jelentős eredményekre vezető munkájában. A csodálatos mRNS-molekula felfedezésének és módosításának történetét is visszaadó előadás után az amerikai University of Pennsylvania (UPenn) laboratóriumaiban kutatótársává lett, a bostoni Drew Weissman összegezte, amit a nukleozid-módosított mRNS-LNP terápiájáról közölni kívánt az értő közönséggel. A feladattal foglalkozó Weissman Lab munkatársait felsoroló dián feltűnt a Szegedi Tudományegyetemen végzett és doktorált Pardi Norbert neve is.A legújabb tudományos eredményeket ismertette az mRNS-rák elleni védőoltása és immunterápiája témaköréről Uğur Şahin.A németországi Mainz BioNTech SE társalapítójaként és vezérigazgatójaként közismert kutatóorvost a felesége, Özlem Türeci követte a pulpitusnál. A BioNTech SE másik társalapítója a COVID-19 mRNS vakcina fejlesztéséről, pontosabban annak Lightspeed, vagyis fénysebességű projektjéről beszélt.A mai napig tartó utunkat a Moderna mRNS Platform és a vakcinák szempontjából vázolta az ötödik előadó, Eric Huang, a Moderna Genomics cég tudományos vezérigazgatója.A teremből kiszorult vagy távolabb élő érdeklődők online követhették a prezentációkat. Amerikai magyarok és magyar amerikaiak gyűrűjében– Kati munkája önmagában is nagyon értékes. Ha nem lett volna a COVID, akkor is új utat nyit az orvoslásban az általa módosított mRNS – jelentette ki Sirokmán Klára. A szegedi JATE egykori vegyész hallgatója, a Szegedi Biológiai Központ egykori munkatársa fontosnak tartotta, hogy megjelenjen a HMS rendezvényén, ahol az egyik kitüntetett, Karikó Katalint köszöntötték a bostoni magyarok.Ölelkezéssel, boldog mosollyal, anekdotázva induló beszélgetéssel üdvözölték egymást a bostoni HMS konferenciaközpontjába érkező magyarok. A Karikó Katalinhoz csatlakozó férje, Francia Béla is több, személyes ismerőst köszönthetett.– Kalandos háttérrel dolgozott. Nehezen realizálta az eredményeit, de „örökmozgó” kutatóként megérkezett a bostoni Harvard Medical School, a világ egyik legjelentősebb orvosképzőjének a kitüntető helyére – magyarázta Garai Gábor, a Bostonban élő tiszteletbeli magyar konzul, milyennek látja Karikó Katalin életútját. Az üzleti befektetéseket is támogató jogász szerint is fontos, hogy összetartsanak az amerikai magyarok, segítsék egymást és a sikereknek együtt örüljenek.– Hős és szimbólum egyszerre Karikó Katalin számunkra. Segítségével ismét büszkék lehetünk. Emlékeztet arra, hogy mennyire hatékony a tudomány: az ő felfedezéseinek köszönhetően rendkívül rövid idő alatt egy teljesen új technológia jutott el több milliárd emberhez – utalt a hálózatkutató Barabási-Albert László a COVID-19 pandémia idejére.Szinte családtagokat illető közvetlenséggel fordultak Karikó Katalinhoz a bostoni sorstársai.– Mindketten a JATE kollégiumában, a Hermanban laktunk. Mentorált egyetemista koromban, holott öt évvel vagyok idősebb, mert 26 évesen kezdtem az egyetemet. Később, a kutatáshoz elengedhetetlen kitartásával, példát mutatott, és ez sokat segített nekem a pályafutásom során – sorolta Karikó Katalinhoz fűződő kapcsolathálója csomópontjait Asztalos Béla. Az érelmeszesedéssel foglalkozó bostoni kutató szerint példaszerű, ahogy a HMS megszervezte az mRNS-sel foglalkozó tudósok előadásokkal kísért díjátadóját.Karikó Katalint ünnepelte az amerikai magyarok közül a bostoni ünnepségen ugyancsak megjelent Posfai János, Baffy György, Halász Ildikó, Baffi Judit, Frendl György, Szabó Gyöngyi, Balogh Lajos, Balogh Éva és Polyak Kornélia is. Filantróp üzletember adományai„Amerikai stílusban” a tudományos előadásokat követő díszvacsorán adták át a Warren Alpert Alapítvány díjait.A világ legkiválóbb tudósait és kutatóit jutalmazza a filantróp Warren Alpert által alapított szervezet. A tudomány finanszírozásának és elismerésének szokásos módszere az Amerikai Egyesült Államokban, hogy a sikeres üzletemberek összegyűjtött vagyonuk egy részét a közös célokért dolgozó kutatók munkájának a támogatására költik. A szegény bevándorló szülők gyermeke, a benzint, dohányt és élelmiszert forgalmazó Warren Alpert (1920-2007) több száz millió dollárt adományozott arra, hogy egyetemeken és kórházakban dolgozó orvosi kutatásokat támogasson.A Warren Alpert Alapítvány a Harvarddal együttműködve 1987 óta működteti a Warren Alpert Foundation Prize-t: évente 500.000 dollárral jutalmazzák az elismert kutatókat. Azok részesülhetnek ebben a kitüntetésben, akiknek a tudományos eredményei emberi betegségek vagy rendellenességek megelőzéséhez, gyógyításához vagy kezeléséhez vezettek; illetve akiknek a kutatómunkája olyan korszakalkotó tudományos felfedezésnek minősül, amely nagy ígéretet jelent abból a szempontból, hogy megváltoztatja a betegségekkel kapcsolatos ismereteinket vagy a kezelési eljárásokat.A nyílhegyhez hasonló, magasba törő formát idéző, áttetsző anyagból készült díjat a Warren Alpert Foundation vezetői adták át a 2022-ben elismert öt kutatónak. A kitüntetés történetének ismertetésekor hangsúlyt kapott, hogy a Warren Alpert Foundation Prize díjazottjai közül 12 kutató nyerte el a Nobel-díjat is.A kitüntetés azért is nemzetközi jelentőségű, mert a díjazottak például Ausztráliától és Brazíliától kezdve, Dánián és Kínán át, Litvániáig és Skóciáig képviselték a tudományt. A 2022-ben kitüntetettek névsora mellett az Egyesült Államok és Németország zászlócskája „lobog” az internetes szabadlexikonban. Karikó Katalin neve mellett nincs ott a magyar zászló. Ám a díjátadó ünnepségen gyakran hallhattunk magyarul beszélgetőket. A vendégek között ugyanis a bostoni és környékbeli magyarok, a szegedi József Attila Tudományegyetem egykori hallgatóiból Amerikában sikeressé lett kutatók együtt ünnepelték a világhírű biokémikust, az SZTE kutatóprofesszorát, a szegedi egyetem díszdoktorát és alumnáját, Karikó Katalint. SZTEinfo – Újszászi IlonaFotók: Sahin-Tóth István Karikó Katalinnal, a Szegedi Tudományegyetem kutatóprofesszorával kapcsolatos további információk elérhetőek az SZTE weboldalán, hírportálján, illetve az SZTE Klebelsberg Könyvtár honlapján.













