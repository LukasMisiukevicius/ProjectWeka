A fenttartóváltással kapcsolatos további információkért kérjük kattintson IDE.Az egyre divatosabb SUP (Stand Up Paddeling) mellett a közösségépítésre is kiválóan alkalmas sárkányhajóban is vízre szálltak a Szegedi Tudományegyetem hallgatói.  Az MVM Szeged Vízisportegyesülettel való kiváló kapcsolat, lehetőséget biztosít az SZTE hallgatói számára, hogy különleges mozgásformákat is biztonságosan és élvezetesen próbálhassanak ki.A stand up paddeling (SUP) napjaink egyik felkapott sportágává vált, ami leginkább az állószörfhöz vagy az állva-evezéshez hasonlítható. A SUP deszkán egy speciális evezővel hajtjuk magunkat, amit többféle módon lehet használni: alkalmas vízi túrára, kardio edzésre és egyre gyakrabban alkalmazzák jógára is, hogy a vízen végezzük a relaxációs gyakorlatokat. Előzetes tudást nem igényel, kortól és nemtől függetlenül bárki kipróbálhatja. A SUP használta néhány perc alatt könnyedén elsajátítható.A Szegedi Tudományegyetemen is egyre népszerűbb a SUP. Szeptember 22-én az SZVE Vízitelepen volt díjmenetes kipróbálható az SZTE nappali tagozatos hallgatóinak. „Egyszer már kipróbáltam a SUP-ot, de most sokkal izgalmasabb volt a Tiszán. Nagyon élveztem ezt a mozgásformát, lehetett kísérletezni az evezővel, hogy hogyan húzzam a vízben, hogyan forduljak, milyenek a hullámok, szóval jó élmény volt” – mondta el Göröncséri Csenge, az SZTE-JGYPK közösségszervezés szakos hallgatója.A rendszeres supozás fejleszti az erőt, a kitartást, a koordinációt és az egyensúlyérzékünket is. Bármilyen vízen végezhetjük – legyen az tó, folyó vagy éppen tenger – és nincs szükség hozzá szélre vagy hullámokra sem. „Ez volt az első alkalmam. Eleinte féltem, mert hideg volt az időjárás, meg hullámzott a víz, de nagyon élveztem. Körülöttünk voltak a kacsák meg a kenusok is, nagyon szép volt a környezet. Nem egy könnyű sport, a felállás kicsit nehéz, de ha belejövünk, akkor jó élmény tud lenni” – mondta el élményeit Kovács Barbara, az SZTE-JGYPK közösségszervezés szakos hallgatója.Sárkányhajó az MVM Szeged VízitelepenA sárkányhajózás eredetileg Dél-Kínából származik, Magyarországon az 1990-es években vált ismerté. Az utóbbi években viszont egyre nagyobb a népszerűsége a tizenkét és fél méteres, kenu típusú hajóval való versenyzés. Ezt is kipróbálhatták az SZTE nappali tagozatos hallgatói október 06-án, az SZVE Vízitelepen.A helyszínen több résztvevő is megjegyezte, hogy remek lehetőség az SZTE-n a sárkányhajózás, szívesen jönnének máskor is. „Nagyon hangulatos volt, jól éreztem itt magam. Az egész légkör elragadó, biztos, hogy legközelebb is jönni fogok” – tette hozzá Waldau Beatrix, az SZTE-MK, mechatronikai mérnöki szakos hallgatója.SZTEinfo – Mátó GáborFotó: Lénárt Dóra













