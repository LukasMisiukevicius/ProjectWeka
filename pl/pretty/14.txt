
                    Już po raz czwarty przyznano nagrody Birnstiel Awards – wyróżnienia dla doktorantów o wybitnych osiągnięciach w dziedzinie nauk o życiu na poziomie molekularnym. Wśród nagrodzonych osób znalazła się Marta Seczyńska, absolwentka Wydziału Biochemii, Biofizyki i Biotechnologii UJ. Sześcioro laureatów otrzyma dyplom, statuetkę oraz nagrodę pieniężną w wysokości 2 tys. euro podczas uroczystej gali w Wiedniu pod koniec bieżącego roku.
                Jak można przeczytać w uzasadnieniu wyróżnienia, „genomy ssaków stale znajdują się w obliczu zagrożenia ze strony wirusów oraz transpozonów (sekwencji DNA, które mogą przemieszczać się na inną pozycję w genomie tej samej komórki, co może prowadzić m.in. do mutacji). Marta Seczyńska udowodniła, że epigenetyczny represor HUSH (Human Silencing Hub) posiada zdolność odróżniania „obcych” genomów od „własnych” poprzez rozpoznawanie i wyciszanie DNA bez intronów (niekodujących sekwencji genów). (…) Odkrycie  to ma fundamentalne znaczenie dla biologii, ponieważ dowodzi ono istnienia unikatowej ścieżki obronnej genomów, zwraca uwagę na nieznaną dotąd funkcję intronów, a także dostarcza cennych informacji na temat ewolucji genomu i terapeutycznej ekspresji rekombinantów DNA”.Marta Seczyńska studiowała na Wydziale Biochemii, Biofizyki i Biotechnologii UJ. W 2015 roku obroniła pracę magisterską zatytułowaną Heme oxygenase-1 promotes activation of muscle progenitor cells leading to rhabdomyosarcoma development, napisaną pod kierunkiem prof. Alicji Józkowicz. Następnie kontynuowała studia na Uniwersytecie w Cambridge. Od 2018 roku jest stypendystką Boehringer Ingelheim Fonds. Wkrótce rozpocznie studia podoktoranckie na Uniwersytecie Stanforda.International Birnstiel Award for Doctoral Research in Molecular Life Sciences przyznawana jest wybitnym doktorantom w dziedzinie nauk o życiu na poziomie molekularnym. Wyróżnienie zostało ustanowione w 2019 roku przez Max Birnstiel Foundation oraz Research Institute of Molecular Pathology.Źródło: Research Institute of Molecular Pathology