
                    Rozstrzygnięto pierwszy konkurs, w ramach którego ośrodki pediatryczne otrzymają wsparcie finansowe z Funduszu Medycznego na modernizację, przebudowę i odbudowę szpitali oraz oddziałów pediatrycznych. Uniwersytecki Szpital Dziecięcy w Krakowie (USD) znalazł się w gronie 14 zwycięskich placówek i otrzyma rekordową kwotę w wysokości niemal 300 mln zł.
                
Fundusz Medyczny powstał z inicjatywy prezydenta RP we współpracy z ministrem zdrowia, a pochodzące z niego pieniądze przeznaczane były głównie na leczenie i ratowanie życia dzieci. Na początku 2022 roku w ramach funduszu ruszył konkurs na dofinansowanie infrastruktury szpitali pediatrycznych pełniących w systemie ochrony zdrowia funkcję strategiczną. O środki na budowę, rozbudowę, modernizację oraz doposażenie mogły ubiegać się szpitale onkologiczne, pediatryczne, pulmonologiczne i ogólnopolskie - podmioty z najwyższych poziomów tzw. sieci szpitali, które posiadały pozytywną i ważną opinię o celowości inwestycji wydaną przez ministra zdrowia lub wojewodę. Placówki te mogły się ubiegać maksymalnie o 300 milionów złotych dofinansowania. Ostatecznie ponad 3,1 mld zł na inwestycje trafi do 14 szpitali leczących dzieci.Inwestycja w USD będzie polegała na rozbudowie i unowocześnieniu infrastruktury placówki. Projekt obejmuje powstanie budynku mieszczącego nowe oddziały oraz modernizację Centrum Ambulatoryjnego Leczenia Dzieci (CALD), a także przebudowę i rozbudowę Centralnego Laboratorium Szpitala. Budynek, który zostanie wybudowany, będzie mieścił Centrum Perinatologiczne, Odział Psychiatrii Dziecięcej, Oddział Pediatryczny dla chorób infekcyjnych oraz przenoszony z budynku CALD Oddział Patologii i Intensywnej Terapii Noworodka. Prace powinny zakończyć się w 2026 roku.- Dzisiaj przychodzi długo oczekiwane wsparcie i teraz od nas już tylko zależy, czy Uniwersytecki Szpital Dziecięcy w Krakowie wciąż będzie największą i najlepszą wysokospecjalistyczną placówką pediatryczną na południu Polski. Dzięki otrzymanej dotacji przeprowadzone będą modernizacje i rozbudowa budynków szpitala. Nie tylko powstaną nowe oddziały i nowoczesne przychodnie, ale także laboratoria diagnostyczne i zaplecze socjalne dla pacjentów i dla pracowników. Wreszcie realne stanie się zapewnienie naszym dzieciom najlepszej możliwej opieki medycznej - mówi dyrektor USD dr hab. Wojciech Cyrul, prof. UJ.Uniwersytecki Szpital Dziecięcy w Krakowie to największa placówka pediatryczna na południu Polski. Dysponuje blisko 500 łóżkami, działają w nim 22 oddziały reprezentujące wszystkie specjalności pediatryczne i chirurgiczne z wyjątkiem chorób zakaźnych i stacjonarnej psychiatrii. Placówka ma 4 odziały intensywnej terapii, w tym kardiochirurgiczny i noworodkowy oraz 7 sal operacyjnych, w tym 1. w Polsce pediatryczną salę hybrydową. Leczenie w trybie ambulatoryjnym realizowane jest w 33 poradniach. Dostępne są wszystkie możliwości diagnostyczne, łącznie z rezonansem magnetycznym, tomografią komputerową, genetyką, immunologią, scyntygrafią i endoskopią.Rocznie lekarze udzielają ok. 200 tys. porad ambulatoryjnych, a w oddziałach szpitala leczy się ok. 32 tys. pacjentów. Zespoły chirurgów dziecięcych, chirurgów rekonstrukcyjnych, ortopedów, urologów i kardiochirurgów, by wymienić tylko niektóre specjalności, wykonują rocznie ponad 7 tys. zabiegów operacyjnych, w tym ok. 500 operacji kardiochirurgicznych.