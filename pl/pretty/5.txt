
                    Centrum Transferu Technologii CITTRU UJ zorganizowało dla naukowców UJ spotkanie branżowe Big Pharma Day. Tegoroczna edycja odbyła się pod hasłem „How to improve drug discovery research”. Podczas dwudniowego wydarzenia uczestnicy mieli okazję wysłuchać ekspertów posiadających doświadczenie w rozwoju i komercjalizacji nowych cząsteczek terapeutycznych jak również menagerów inwestujących i nadzorujących firmy z branży biomedycznej.
                Rozwój leków to skomplikowany proces, w którym odkrywa się i bada potencjalne farmaceutyki. Projekty, których celem jest opracowanie nowych związków terapeutycznych, wyraźnie różnią się od innowacyjnych badań z innych dziedzin nauki. Wynika to głównie z istotnego wpływu nowych leków na zdrowie i życie człowieka - dlatego wprowadzenie na rynek nowej substancji leczniczej wymaga przeprowadzenia długich i kosztownych badań. Z punktu widzenia naukowców niezwykle ważne jest poznanie wymagań, jakie przemysł farmaceutyczny stawia projektom lekowym już od pierwszych etapów ich rozwoju. Wychodząc naprzeciw tym potrzebom Centrum Transferu Technologii CITTRU UJ już po raz trzeci zorganizowało dla naukowców Uniwersytetu Jagiellońskiego spotkanie branżowe Big Pharma Day.Spotkanie, prowadzone przez brokerów CTT CITTRU Beatę Strach i Macieja Łojewskiego, otworzyła dyrektor Gabriela Konopka-Cupiał, która przywitała wszystkich zebranych gości i życzyła im owocnych rozmów. Pierwszego dnia wydarzenia głos należał głównie do przedstawicieli zagranicznych firm wspierających akademickie projekty badawcze dotyczące nowych środków terapeutycznych. Reprezentujący iQure Pharma Inc Paweł Żołnierczyk w swoim wystąpieniu mówił o ciężkiej pracy, jaką jest pozyskiwanie funduszy na badania. Podkreślił kluczową w tym procesie rolę naukowca, który nie powinien bać się wyjść ze swojej strefy komfortu. Z kolei Henk de Wilde (również iQure Pharma Inc) wyjaśnił zebranym uczestnikom, dlaczego ważne jest nawiązanie współpracy z firmą na wczesnym etapie projektu. Wskazał, jak uniknąć błędów i doprowadzić do sytuacji, w której obie strony są zadowolone z kooperacji. Następnie Sophie Zettl z Cebina GmbH opowiedziała o potrzebach i problemach branży farmaceutycznej. Mówiła o tym, jak uczelnie mogą wesprzeć proces opracowywania nowych leków oraz jak niepotrzebne bariery mogą zaburzyć udaną współpracę z firmami. Na koniec Marcin Kołaczkowski, prodziekan ds. nauki i rozwoju Wydziału Farmaceutycznego UJ CM oraz główny badacz w Adamed Pharma SA, wypunktował braki występujące w projektach lekowych i uczulił naukowców na błędy pojawiające na wczesnych etapach odkrywania leków.Drugi dzień Big Pharma Day rozpoczął się od prezentacji 2 centrów badawczych działających w obrębie Uniwersytetu Jagiellońskiego. Dominik Czaplicki, reprezentujący Jagiellońskie Centrum Rozwoju Leków (JCET), wyjaśnił słuchaczom, dlaczego wpływ substancji na funkcję śródbłonka może być kluczowy w ocenie bezpieczeństwa i skuteczności kandydatów na leki. Z kolei Karolina Kosowska z Narodowego Centrum Promieniowania Synchrotronowego SOLARIS zaprezentowała, jak budowana obecnie w Synchrotronie linia badawcza CIRI do obrazowania w podczerwieni może wspomóc nauki przyrodnicze w ich badaniach.Kolejna część wydarzenia była poświęcona pozyskiwaniu dofinansowania badań z agencji publicznych. Dorota Markiewicz-Roszak, reprezentująca Horyzontalny Punkt Kontrolny Polska Południowo-Wschodnia, przedstawiła zebranym ofertę grantów Europejskiej Rady ds. Badań Naukowych (ERC), a Iwona Hajduk z Agencji Badań Medycznych omówiła aktualne i najbliższe konkursy, w których zespoły naukowe mogą uzyskać dotację z ABM.Następnie głos oddano przedstawicielom Venture Capitals. Albert Smektalski (Brave Venture Capital), Tomasz Poniński (Montis Capital) oraz Aleksander Kłósek (YouNick Mint) zaprezentowali krótko swoje fundusze, które nie tylko inwestują w innowacyjne przedsięwzięcia na wczesnych etapach rozwoju, ale również wspierają je swoją wiedzą ekspercką. Portfolio prelegentów jest dowodem, że czasem świat nauki i świat biznesu udaje się skutecznie połączyć.Na koniec Big Pharma Day reprezentanci polskich firm biotechnologicznych rozmawiali o trudnościach jakie spotykali na drodze rozwoju swoich projektów lekowych. Swoim doświadczeniem podzielili się Joanna Lipner (Pikralida Sp. z o.o.), Mikołaj Matłoka (Celon Pharma SA), Kamil Sitarz (Ryvu Therapeutics SA), Georgii Kachkovskyi (Selvita SA) oraz Henk De Wilde (iQure Pharma Inc).Podsumowując, firmy farmaceutyczne poszukują nowych projektów i są otwarte na rozmowy z uczelniami, ale oczekują syntetycznej prezentacji wyników wraz z przedstawieniem kontekstu prowadzonych badań. Prelegenci wyraźnie wskazali, iż odpowiednia dokumentacja projektu jest niezwykle ważna, a naukowcy nie powinni uprawiać tzw. "happy science".Wydarzenie Big Pharma Day spotkało się z doskonałym odbiorem zarówno publiczności, jak i uczestniczących w spotkaniach ekspertów. Potwierdzeniem zasadności jego organizacji niech będą liczne i ożywione dyskusje toczące się po każdym z wykładów. Organizatorzy liczą, że prowadzone w kuluarach rozmowy naukowców prowadzących projekty lekowe z przedstawicielami przemysłu farmaceutycznego przerodzą się w liczne współprace.