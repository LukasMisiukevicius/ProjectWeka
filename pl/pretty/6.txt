
                    4 października 2022 roku rektor Uniwersytetu Jagiellońskiego prof. Jacek Popiel gościł w Collegium Novum konsul generalną Stanów Zjednoczonych w Krakowie Erin Nickerson. W spotkaniu wzięli również udział prorektor UJ ds. współpracy międzynarodowej prof. Dorota Malec oraz  specjalistka ds. kultury i edukacji w konsulacie USA Maria Brzostek.
                Uczestnicy spotkania omówili m.in. tradycje i efekty współpracy dydaktycznej i naukowej prowadzonej przez Uniwersytet Jagielloński z uczelniami amerykańskimi, wyrażając nadzieję na jej dalsze umacnianie i pogłębianie. W tym kontekście przywołano przykład utworzonej w dużej mierze dzięki staraniom prof. Retta R. Ludwikowskiego Szkoły Prawa Amerykańskiego UJ, będącej jednym z najstarszych i najbardziej prestiżowych tego typu ośrodków w Polsce. Wspomniano także o niebagatelnym wpływie innych jednostek uczelni na rozwój stosunków łączących Uniwersytet Jagielloński ze stroną amerykańską. W tym kontekście wymieniono w szczególności Wydział Studiów Międzynarodowych i Politycznych, Wydział Zarządzania i Komunikacji Społecznej, Wydział Filologiczny, wydziały Collegium Medicum, Szpital Uniwersytecki w Krakowie oraz Uniwersytecki Szpital Dziecięcego w Krakowie.Po rozmowach w gabinecie rektora UJ, konsul Erin Nickerson zwiedziła w towarzystwie pozostałych uczestników spotkania zabytkową aulę Collegium Novum.