
                    W czasie tegorocznej inauguracji roku akademickiego na Wydziale Matematyki i Informatyki Uniwersytetu Jagiellońskiego zostały przyznane stypendia upamiętniające dwoje młodych matematyków, których łączy to, że oboje stali się ofiarami brutalnej przemocy, chociaż ich śmierć dzieli niemal dokładnie ćwierć wieku. Postaci obydwojga w krótkim wystąpieniu przybliżył zebranym prof. dr hab. Wojciech Słomczyński, prof. UJ.
                Już po raz dwudziesty szósty zostało wręczone stypendium im. Michała Jakuba Łyska, wybitnie uzdolnionego studenta V roku matematyki UJ, którego pięćdziesiąta rocznica urodzin mija w przyszłym roku, i który, wkrótce po powrocie ze stypendium na Uniwersytecie Oksfordzkim, zmarł w szpitalu 16 marca 1997 r., dwa dni wcześniej bez jakiejkolwiek przyczyny napadnięty i bestialsko pobity przez parę piętnastolatków, gdy wracał na rowerze do swojego domu. „Marsz milczenia”, który przeszedł w kilka dni po jego pogrzebie przez Kraków zgromadził pięćdziesiąt tysięcy ludzi i był bodajże najliczniejszym z wielu podobnych protestów, mających miejsce w Polsce pod koniec XX wieku. W tym roku stypendium to otrzymał Piotr Pikul, doktorant wydziału.W czasie inauguracji wręczonych zostało też dwanaście stypendiów dla wybitnie zdolnych absolwentów szkół średnich z Ukrainy przyjętych na Wydział na studia I stopnia, a przyznanych w ramach specjalnego funduszu stypendialnego im. Julii Zdanowskiej, stanowiącego wyraz upamiętnienia młodych ukraińskich matematyków ‒ ofiar rosyjskiej agresji na ten kraj. Jedną z tych ofiar była właśnie 21-letnia Julia, medalistka Europejskiej Olimpiady Matematycznej Dziewcząt, absolwentka matematyki komputerowej Kijowskiego Uniwersytetu Narodowego im. Tarasa Szewczenki, nauczycielka informatyki i matematyki w ramach inicjatywy „Teach For Ukraine”, która zginęła od rosyjskiej rakiety 3 marca 2022 r. w Charkowie, pracując tam jako wolontariusz.Wydział zaszczyciła obecnością mama Julii Zdanowskiej, Helene Vinnik, która wręczyła statuetki wszystkim dwunastu stypendystom. Moment ten poprzedziło przejmujące wystąpienie, w którym pani Vinnik opowiadała o Córce – jej osiągnięciach, pracy, planach i marzeniach. W czasie uroczystości obecny był także, jak co roku, Aleksander Łysek, ojciec Michała Jakuba Łyska.Prowadzący uroczystość, Prodziekan ds. studenckich WMiI UJ, dr hab. Piotr Niemiec, prof. UJ wręczył statuetki również ośmiu młodym osobom, którym przyznano Stypendium im. Franciszka Mertensa oraz sześciu, laureatom Dziekańskiego Funduszu Olimpijskiego. Statuetkę otrzymał także Filip Gawron, laureat  Stypendium im. Profesora Franciszka Leji. Dyplomy i nagrody przekazano ponadto studentom mogącym poszczycić się wspaniałym finałem studiów – w roku akademickim 2021/22 19 osób ukończyło z wyróżnieniem studia I stopnia, 18 – studia II stopnia oraz 3 – studia III stopnia.W następnej części uroczystości ogłoszono wyniki plebiscytu organizowanego przez studentów a mającego na celu wyłonienie i nagrodzenie najlepszych dydaktyków na wydziale. Diamentową Kredę wręczono ośmiu osobom – z każdego prowadzonego przez wydział kierunku wybrano najlepszego wykładowcę oraz ćwiczeniowca.Każde z czterech kół studenckich oraz WRSS WMiI UJ miały okazję zaprosić w swe szeregi nowych członków. Uroczystość zamknął wykład wygłoszony przez dr. hab. Adama Romana, prof. UJ pt. Jak testować oprogramowanie, nie znając oczekiwanego wyniku testu?Tekst: Wydział Matematyki i Informatyki UJ